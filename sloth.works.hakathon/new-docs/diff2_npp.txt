УКАЗ № 35
На основание чл. 98, т. 4 от Конституцията на Република България
ПОСТАНОВЯВАМ:
Да се обнародва в „Държавен вестник“ Законът за изменение на Закона за електронното управление, приет от ХLI Народно събрание на 20 февруари 2013 г.
Издаден в София на 26 февруари 2013 г.
Президент на републиката: Росен Плевнелиев
Подпечатан с държавния печат.
Министър на правосъдието:
Диана Ковачева
ЗАКОН
за изменение на Закона за електронното управление (обн., ДВ, бр. 46 от 2007 г.; изм., бр. 82 от 2009 г.)
§ 1. В глава четвърта наименованието на раздел ІV се изменя така: „Съответствие с изискванията за оперативна съвместимост и информационна сигурност“.
§ 2. В чл. 56 се правят следните изменения:
1. В ал. 1 думите „са сертифицирани за съответствие с“ се заменят със „съответстват на“.
2. В ал. 2 думите „са сертифицирани“ се заменят със „съответстват на изискванията“.
§ 3. В чл. 57 се правят следните изменения:
1. В ал. 1 думите „от акредитирани“ и думата „лица“ се заличават.
2. Алинея 2 се изменя така:
„(2) Методиката и правилата за извършване на оценката за съответствие се определят с наредбата по чл. 43, ал. 2.“
3. Алинеи 3 и 4 се отменят.
§ 4. Член 58 се отменя.
Преходни и заключителни разпоредби
§ 5. В Закона за пряко участие на гражданите в държавната власт и местното самоуправление (обн., ДВ, бр. 44 от 2009 г.; изм., бр. 100 от 2010 г., бр. 9 от 2011 г. и бр. 42 от 2012 г.) в чл. 53а се правят следните изменения:
1. В ал. 3 след думите „Регламент (ЕС) № 211/2011“ се поставя точка и текстът докрая се заличава.
2. Алинея 5 се изменя така:
„(5) Методиката и правилата за извършване на оценката за съответствие се уреждат с наредба на Министерския съвет.“
3. Алинея 6 се отменя.
4. В ал. 8 думите „акредитираните от министъра на транспорта, информационните технологии и съобщенията лица по ал. 3 издават“ се заменят с „министърът на транспорта, информационните технологии и съобщенията издава“.
§ 6. (1) За информационни системи, разработени или в процес на разработка към датата на влизане в сила на този закон, се прилагат разпоредбите на този закон.
(2) Издадените към датата на влизане в сила на този закон сертификати за оперативна съвместимост и информационна сигурност запазват своето действие.
Законът е приет от 41-ото Народно събрание на 20 февруари 2013 г. и е подпечатан с официалния печат на Народното събрание.
 Председател на Народното събрание: Цецка Цачева